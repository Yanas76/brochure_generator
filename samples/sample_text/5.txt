Роберт Оппенгеймер народився 22 квітня 1904 року в Нью-Йорку. Його батько в підлітковому віці емігрував із Німеччини до США, де з часом розбагатів на імпорті та торгівлі тканинами.

Роберт із дитинства цікавився дослідженнями. У п'ять років хлопчик міг похизуватися цілою колекцією мінералів: рідкісні камені йому надсилав з Німеччини дідусь. Роберту не було ще й одинадцяти років, коли він став членом Нью-Йоркського мінералогічного клубу.

Після закінчення школи Роберт вступив до Гарвардського університету. Спочатку юнак мріяв про поезію, потім хотів стати архітектором, однак зрештою зрозумів: його покликання — це хімія. Попри це Оппенгеймер продовжував всебічно розвивати світогляд: вивчав грецьку та латину, фізику та хімію, а також час від часу публікував свої вірші.

Сумлінний студент закінчив Гарвард екстерном у 1925 році — на рік швидше, ніж однолітки, ще й з відмінними оцінками. Після цього вирушив за океан, щоб продовжити освіту в Європі.
Оппенгеймера прийняли в Кембридж. Там він працював у лабораторії Кавендіша під керівництвом Ернеста Резерфорда. Співпраця з "батьком ядерної фізики" та нобелівським лауреатом з хімії була надзвичайним досвідом для юного й допитливого Оппенгеймера: на той час лабораторія Резерфорда грала першу скрипку в молодій атомній науці.

Проте невдовзі Оппенгеймер отримав доленосну пропозицію: німецький фізик Макс Борн запросив його переїхати до Геттінгенського університету. Це місце славилося своїми видатними математиками, а після Першої світової війни стало одним із центрів, де відбувалася революція в сучасній фізиці.

Геттінген був осередком наукової тусовки: туди часто з’їжджалися фізики з усього світу й обмінювалися останніми відкриттями. Часом ідеї, які озвучували на цих зустрічах, були настільки прогресивними, що радикально змінювали основи фізичного бачення світу. Освітній процес в університеті був унікальним: викладачі ділилися зі студентами вченнями безпосередньо в процесі їхнього дослідження та формування.

1928 року Роберт Оппенгеймер також побував у Цюрихському та Лейденському університетах. У Лейдені всього за шість тижнів після прибуття він провів лекцію нідерландською мовою, вразивши присутніх професорів та студентів. Цього ж року Оппенгеймер повернувся в США.
По поверненні Оппенгеймер виявив, що співвітчизникам вже відомо про його перші успіхи в Європі. Деякі його дослідження щодо квантової теорії опублікували американські та німецькі журнали.

Саморозвиток був невіддільною складовою "лайфстайлу" Оппенгеймера. Свою освіту він продовжив у Каліфорнійському університеті в Берклі, біля Сан-Франциско. Кажуть: коли декан факультету запитав Оппенгеймера, чому він обрав саме цей навчальний заклад, Роберт здивував його, відповівши, що спокусився багатою колекцією віршів французьких поетів XVI і XVII століть, зібраною в університетській бібліотеці.

У той період Оппенгеймер опублікував кілька важливих робіт: наприклад, дослідження про перетворення літію на берилій під час зіткнення з протоном.

Окрім успіхів у наукових дослідженнях, вчений демонстрував активну громадянську позицію. Оппенгеймер відкрито виступив проти переслідувань нацистами німецьких науковців. Тоді ж Роберт познайомився з активними членами комуністичної партії в Каліфорнії.

У 1937 році помер батько Роберта. Він залишив синові добрячий спадок, завдяки чому Оппенгеймер-молодший регулярно фінансово підтримував антифашистські організації.

Проте ця діяльність тривала недовго. З Радянського Союзу почали надходити трагічні звістки про переслідування фізиків-антифашистів, які намагалися знайти там притулок. Це подіяло, як холодний душ, на прокомуністичні настрої багатьох інтелігентів Заходу.

Оппенгеймер відійшов від комуністичної партії, членом якої він ніколи й не був. Проте так і не зміг розірвати стосунки з тими, хто продовжував боротися в її лавах. Серед них були його близькі друзі й навіть брат Франк, який на той час займався вивченням космічних променів.

1931 рік відзначився унікальним відкриттям. Під час бомбардування берилію альфа-частинками науковці виявили нове, надзвичайно потужне випромінювання. Французькі фізики Фредерік Жоліо та Ірен Жоліо-Кюрі пропустили це випромінювання через парафін і помітили, що на шляху невідомих променів виникають протони. Це позитивно заряджені частинки, що належать до складу атомного ядра.

Британський учений Джеймс Чедвік дослідив істинну природу випромінювання берилію: то був потік частинок, які мали масу протона, але не мали електричного заряду. Нову елементарну частинку назвали нейтроном. Це відкриття завершило модель атома Резерфорда-Бора. Тепер для фізиків розблокувалися нові шляхи дослідження атомного ядра і здійснення реакцій ядерного перетворення. Під час спостереження ядерної реакції урану виявилося, що його ядро після зіткнення з нейтроном розпадалося на два легших ядра, які стосувалися досить далеких від урану хімічних елементів.

Явище емісії нейтронів наштовхнуло багатьох фізиків на цікаву думку: якщо поділ першого ядра, що перебуває десь у товщі урану, може створити кілька нейтронів, кожен з яких спричинить поділ іншого ядра, то кожне з ядер, які зазнали такого поділу, також виділить нейтрони і так далі. Виникає ланцюгова реакція. Ядерна реакція постала як джерело енергії. І воно в тисячі перевершувало за запасами всі інші відомі на той час види енергії. Найкращі розуми планети швидко дійшли до висновку: цей ресурс можна застосувати у військових цілях.