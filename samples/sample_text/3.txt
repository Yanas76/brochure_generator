Повідомлення про "звільнення" головнокомандувача облетіли Мережу.

Президент Володимир Зеленський не звільняв головнокомандувача Збройних сил України Валерія Залужного, інформація про що з'явилася ввечері 29 січня у Мережі.

Про це  в коментарі УП заявив прессекретар президента Сергій Никифоров.
На запитання, чи звільняв Володимир Зеленський Залужного, прессекретар глави держави відповів: "Точно ні".

Також видання пише, що їхні джерела в Офісі президента станом на 19:30 повідомили, що інформація про нібито усунення головнокомандувача ЗСУ - це неправда. Крім того, зазначається, що частина співрозмовників, дотичних до Ставки верховного головнокомандувача, заперечила звільнення Залужного.

Варто зауважити, що раніше УП писала про те, що одне з їхніх джерел в РНБО повідомило, що нібито Залужному була запропонована інша посада: "Його викликали і запропонували іншу посаду. Можливо, послом кудись підеш. Він відмовився. Указу немає".

Тим часом "24 Канал" з посиланням на Никифорова також повідомив, що наразі про усунення головнокомандувача з посади не йдеться.

"Я заперечую звільнення Залужного. Телеграм-канали помиляються, предмету розмови немає", - сказав речник Зеленського.

До слова президент Володимир Зеленський у своєму традиційному вечірньому зверненні нічого не згадав про "звільнення Валерія Залужного".

Повідомлення про "звільнення Залужного"
Ввечері 29 січня різні Telegram-канали та медіа почали писати про начебто звільнення головнокомандувача ЗСУ Валерія Залужного. Інформацію про це з посиланням на власні джерела також оприлюднювали чинні депутати Олексій Гончаренко та Вікторія Сюмар, колишній нардеп Борислав Береза і журналісти Юрій Бутусов та Роман Цимбалюк тощо.

За їхніми даними, нібито указ президента ще не був оприлюднений. Втім, "тривають консультації з іноземними партнерами".

Також повідомлялося, що основним претендентом на крісло головнокомандувача є чинний очільник Головного управління розвідки Кирило Буданов.

До слова, поки в Мережі ширилася інформація про "звільнення" Залужного, в Telegram-каналі Міністерства оборони з'явилося повідомлення: "Шановні журналісти, одразу відповідаємо всім: ні, це неправда". Втім, найімовірніше, міністерство заперечило інформацію щодо відставки очільника відомства Рустема Умєрова, яку публікували деякі канали.

Нагадаємо, кілька днів тому народна депутатка Мар'яна Безугла висловилася щодо інформації в Мережі про можливу заміну головнокомандувача ЗСУ Валерія Залужного та навіть назвала трьох претендентів на заміну.