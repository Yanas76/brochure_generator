Коли відремонтують київську підземку, звідки місто візьме на це кошти, і чи варто киянам боятися нових надзвичайних ситуацій у метро – в ексклюзиві TSN.UA.

Стало відомо, коли кияни зможуть знову вільно доїхати до станції "Теремки" на метро. Хоч ділянку метро між станціями "Либідська" та "Деміївська" уже планують ремонтувати, втім, досі невідомо, хто ж заплатить за дорогий ремонт на синій гілці. Коли таки відремонтують київську підземку, звідки місто візьме на це кошти, і чи варто киянам боятися нових надзвичайних ситуацій у метро – в ексклюзиві журналіста Артема Зябкіна для TSN.UA.

Життя без метро
Уже третій місяць мешканці Голосіївського району столиці – найбільшого в Києві – вчаться жити без метро! Така важлива синя гілка київської підземки дала тріщину – на початку грудня 2023-го у тунелі між станцями "Либідська" і "Деміївська" у стелі з'явилася тріщина, і через неї почала просочуватись вода. Вердикт – єдиний і безповоротній – ділянку треба закривати, щоб тунель ненароком не обвалився просто на людей. За кілька днів між станцями таки почав ходити потяг – раз на 17 хвилин і човниковим способом. Утім, більшість пасажирів таки змушені були пересісти на наземний транспорт заповнивши вщент навіть додаткові тролейбуси і маршрутки.
У владі назвали дату
І ось нарешті стало відомо, коли фахівці завершать ремонт цієї ділянки метро. Схоже така ситуація з транспортом переслідуватиме мешканців Голосієва ще майже пів року. Член тимчасової контрольної комісії щодо аварійної ситуації у метрополітені Тарас Козак розказав, що відкриття планують на початок червня 2024 року.
Винуваті попередники?!
Козак вкотре наголосив, що вуха усіх проблем з цією ділянкою метро стирчать ще у далекому 2011 році, а перші неприємності з метро там з’явилися за лічені місяці після здачі в експлуатацію. Збудували прогін занадто близько до поверхні, де тече багато грунтових вод. Під час будівництва також наробили помилок. Винних шукатимуть.

"Для будівництва тунелю з боку "Деміївської" у бік "Либідської" за кордоном замовили спеціальний прохідний щит. На жаль, при прокладанні тунелю трапилася аварія, загинули люди і щит був втрачений. Добудовували вручну. Є питання щодо якості будівництва та укріплення тунелю. Проводяться експертизи", – розповів він.

Козак зазначив, що проблеми на ділянці "Либідська"–"Деміївська" почалися за лічені місяці після початку експлуатації. Вода крізь щілини потрапляла в тунель. Виявилося, що будівельна організація дала гарантію на експлуатацію тунелю всього на один рік.

"Чому так і хто погоджував – будемо розбиратися. Протягом 2011 року будівельники усували проблеми за свій рахунок... В листопаді 2023 року ситуація різко погіршилася. Дебіт води виріс у кілька разів, разом з водою у тунель почав потрапляти пісок. Експлуатацію тунелю зупинили. Будемо розбиратися, що сприяло прискоренню руйнування тунелю. Чи має до цього відношення будівництво багатоповерхівки в кількох десятках метрів біля місця аварії? Готуємо звернення про зупинку всіх будівельних робіт біля аварійної ділянки", – підсумував член тимчасової контрольної комісії щодо аварійної ситуації у метрополітені.

Метро уже ремонтують, утім і з цим є один нюанс. Досі лишилося відкритим питання, чиїм коштом буде проводитися ремонт.

А що ж робити аж до червня тим, у кого немає власного авто?

Транспортний експерт об’єднання "Пасажири Києва" порекомендував киянам активно користуватися громадським наземним транспортом.

Крім того, раніше експерти застерігали, що проблеми можуть виникнути і на інших ділянках метро, зокрема, у тунелі між станцями "Почайна" та "Тараса Шевченка". У КМДА ці застереження також підтвердили, але зауважили, що наразі все впорядку.

А ось самі кияни уже демонструють вищий пілотаж креативності. Вулицями столиці тепер роз’їзджає кілька таких маршруток "Богдан".


