У 2020 році[7] керівник піротехнічної групи управління ДСНС по Чернігівській області Михайло Ільєв придбав собаку в колеги[8] і подарував своєму сину[9][10]. Спочатку йому хотіли дати кличку Куля, але завважили її невдалою[9].

Патрон почав нести службу у ДСНС у віці 6 місяців,[11] до квітня 2022 року йому виповнилося 2,5 роки[12]. Пес важить приблизно 4 кілограми, що дозволяє використовувати його для робіт по виявленню протипіхотних мін, до яких дозволяється залучати тварин вагою до п'яти кілограмів.

Незадовго до початку повномасштабного вторгнення, Патрона планували відправити в зону ООС як пса-волонтера[13], але з початком війни його почали залучати до розмінування територій у Чернігівській області[14]. За даними Офісу Президента, до 8 травня 2022 року Патрон допоміг виявити 236 вибухових пристроїв[15].

Перші публікації про пса з'явилися 15 березня 2022 року[16]. Патрона називають талісманом загону піротехніків, які займаються розмінуванням територій у Чернігівській області,[17] його було зображено на десятках художніх робіт[18], включаючи мурали в Рівному, Полтаві, Запоріжжі та Києві[19], а також у серіях відеороликів, в яких він розповідає про правила поведінки при виявленні вибухонебезпечних предметів[20] у своєму впізнаваному іменному жилеті.

У травні 2022 року Патрон допоміг нейтралізувати касетні елементи з установок БМ-27 «Ураган».[1]

5 травня МВС України оголосило про створення Міжнародного координаційного центру з питань гуманітарного розмінування, Патрон став його символом[21]. 8 травня Президент України Володимир Зеленський нагородив Патрона медаллю «За віддану службу», а його господаря Михайла Ільєва — орденом «За мужність» III ступеня[15][22].

27 травня Патрон був нагороджений премією Palm DogManitarian Award — спеціальною нагородою 75-го Каннського міжнародного кінофестивалю за зв'язок між людьми та собаками[23].

Патрон має власну сторінку в Instagram[24], на 18 грудня 2023 року кількість підписників досягла більше 410 тисяч.[25]

Пес Патрон, який допомагає рятувальникам розміновувати Чернігів, став для українців справжнім героєм, а для дітей улюбленцем.[26][27]

Разом із врятованою з сьомого поверху зруйнованого будинку кішкою, яка провела у ньому без води і їжі близько двох місяців, пес Патрон став символом незламності українського народу у боротьбі з російськими військовими[28].